---
title: Rozhovor s Pavlem Pelikánem
date: 2022-01-11
author: Lenka Krausová
excerpt: |
   Krátký rozhovor s jedním z 3SB trenérů a zároveň jedním z nejlepších hráčů v ČR.
sidebar: false
---

<Post>

Jak jsme již minule napověděli, můžete si přečíst rozhovor s Pavlem Pelikánem zvaným Peli, který se právě vrátil z Itálie, kde byl na ERASMU (studenti studují kratší období v jiných státech). V rozhovoru se rozepíše o italském způsobu výběru týmu i o novém projektu UIA.

## Proč ses pro tým rozhodl dělat i něco víc než jen hrát?

Krátká odpověď je, že mě to prostě baví. S naším týmem jsem zažil spoustu krásných zážitků na hřišti i mimo něj, tak se to snažím kolektivu nějakým způsobem vrátit.

## Co pro tým děláš, jaké máš nebo jsi měl funkce?

Dělal jsem kapitána klučičí části v letech 2018 a 2019. V školním roce 2019/2020 jsem odjel pryč z republiky na erasmus a přesunul jsem se do VR (výkonná rada), kde jsem se snažil starat o nováčky. Loni se nám podařilo vrátit na hřiště po první vlně koronaviru celkem brzy a vedl jsem tréninky pro začínající. Letos tréninky začnou až od září, možná zvládneme nějaké i v srpnu, to se ještě uvidí.

## Co to obnáší?

Jako kapitán jsem se staral o chod jedné části týmu. Tedy od přípravy tréninků, plánování sezóny až po vedení týmu na samotných turnajích. Nutno podotknout, že u nás v týmu není člověk na vedení všech tréninků sám. Máme další zkušené hráče, kteří jsou schopní a ochotní nějaký trénink vést nebo pomoci s dílčí částí tréninku/soustředění. Díky za ně!

## Jak dlouho ti trvá připravit program na dvouhodinový trénink?

Co tě na trénování baví? Délka přípravy je různá. Uvedu jeden příklad: záleží jestli jde o trénink, dva před turnajem nebo o trénink úplných nováčků. Možná to někoho překvapí, ale ty pro nováčky zaberou více času. Snažím se k nim přistupovat zodpovědně – vybrat cvičení, která jim budou dávat smysl a budou dobře učit nějakou dovednost pro náš sport. Dále je nutné, aby ty jednotlivé tréninky na sebe navazovaly a rozvíjely hráče v co možná nejvíce aspektech. Zároveň se učím vysvětlovat ty „věci“ tak, aby byly pro všechny pochopitelné a každý si z toho něco odnesl.

## Baví tě víc hrát nebo trénovat popřípadě nějaké tvé další funkce? Proč?

Hrát, tady se není moc o čem bavit. Jsem ve věku, kdy to hraní je pro mě důležitější. Zároveň jsme rozvíjející se sport, což chápu a proto se snažím zkušenosti předávat dál. Máme totiž neuvěřitelně mladý a perspektivní tým. Loňskou kvalifikaci na MČR mix jsem měl tu čest vést náš mladý C tým a byla to skvělá zkušenost. Vidět, jak se tým a jednotlivci v turnaji zlepšují byl zážitek a jsem rád, že jsem toho byl součástí. Společně s kamarády Čégem, Lipim a Terkou jsme dali dohromady projekt [UIA](https://uia.cz/) a kromě jiného letos pořádáme druhý ročník kempu PSD pro pokročilé hráče. Moc se tam těším.

## Když děláme tento rozhovor, tak jsi v Itálii. Co tam děláš? Předpokládám, že hraješ frisbee.

Je to tak, jsem v italské Bologni. Probíhají tu tryouty do týmu úřadujících mistrů Evropy (open) z roku 2019, CUSB La Fotta.

## Jak výběry probíhají? Je těžké se do týmu dostat?

Začalo se v pondělí 5. července, měli jsme celkem 5 vypsaných tréninků. Na základě těchto tréninků si kapitáni vybrali užší výběr (32), který pozvali na třídenní víkendové soustředění. Tréninky mají nejčastěji 2,5 až 3 hodiny a jsou velmi intenzivní. Polovina týmu, 13 hráčů, je vybraných dopředu. Zbytek týmu se vybírá z přihlášených hráčů, je nás plus mínus 35. Na prvních trénincích nás bylo vždy přes 40 hráčů, takže o soutěživost není nouze. O víkendu nás už bylo méně. Kapitáni si po skončení tryoutů sednou a vyberou si hráče, kteří se jim do týmu budou nejvíce hodit.

## A jak dlouho denně přemýšlíš nad frisbeem?

Dřív to bylo 24/7, teď už se v klidu vyspím 😉

A s radostí vám můžeme oznámit, že Peli se stal součástí italského týmu po úspěšném zvládnutí tryoutů.

</Post>
